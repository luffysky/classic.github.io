<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="style.css">
    <title>大學中庸</title>
</head>

<body>
    <div class="container">
        <h2>大學</h2>
        <h3>經一章&nbsp;大學之道</h3>
        <p class="content content0010_0">
            大學之道，在明明德，在親民，在止於至善。知止而后有定，定而后能靜，靜而后能安，安而后能慮，慮而后能得。物有本末，事有終始，知所先後，則近道矣。<br>古之欲明明德於天下者，先治其國；欲治其國者，先齊其家；欲齊其家者，先修其身；欲修其身者，先正其心；欲正其心者，先誠其意；欲誠其意者，先致其知；致 知在格物。物格而后知至，知至而后意誠，意誠而后心正，心正而后身修，身修而后家齊，家齊而后國治，國治而后天下平。<br>自天子以自於庶人，壹是皆以修身為本。其本亂而末治者否矣；其所厚者薄，而其所薄者厚，未之有也。</p>
        <h3>傳一章&nbsp;&nbsp;釋明明德</h3>
        <p class="content content0010_1">
            康誥曰：「克明德。」大甲曰：「顧諟天之明命。」帝典曰：「克明峻德」皆自明也。</p>
        <h3>傳二章&nbsp;&nbsp;釋新民</h3>
        <p class="content content0010_2">
            湯之盤銘曰：「苟日新，日日新，又日新。」康誥曰：「作新民。」詩曰：「周雖舊邦，其命維新。」是故君子無所不用其極。</p>
        <h3>傳三章&nbsp;&nbsp;釋止於至善</h3>
        <p class="content content0010_3">
            詩曰：「邦畿千里，惟民所止。」詩云：「緡蠻黃鳥，止於丘隅。」子曰：「於止，知其所止，可以人而不如鳥乎?」<br>詩云：「穆穆文王，於緝熙敬止。」為人君，止於仁；為人臣，止於敬；為人子，止於孝；為人父，止於慈；與國人交，止於信。<br>詩云：「瞻彼淇澳，菉竹猗猗。有斐君子，如切如磋，如琢如磨；瑟兮僩兮，赫兮喧兮，有斐君子，終不可諠兮。」如切如磋者，道學也；如琢如磨者，自修也；瑟 兮僩兮者，恂慄也；赫兮喧兮者，威儀也；有斐君子，終不可諠兮者，道盛德至善，民之不能忘也。詩云：「於戲，前王不忘。」君子賢其賢而親其親，小人樂其樂
            而利其利，此以沒世不忘也。 </p>
        <h3>傳四章&nbsp;&nbsp;釋本末</h3>
        <p class="content content0010_4">
            子曰：「聽訟，吾猶人也；必也使無訟乎！」無情者不得盡其辭，大畏民志；此謂知本。</p>
        <h3>傳五章&nbsp;&nbsp;釋格物致知</h3>
        <p class="content content0010_5">
            此謂知本，此謂知之至也。<br>呂祖補述：所謂致其知在格其物者，心有所貪慾而性辟焉，心有所嗔忿而性塞焉，心有所癡奢而性蕩焉，心有所愛妄而性遷焉。<br>是以欲格其心物者，必戒貪慾，則扶性辟為正矣。息嗔忿，則闢性塞為揚矣。消癡奢，則收性蕩為定矣。剷愛妄，則挽性遷為止矣。是故君子慎心物於隱微，遏意惡於動機。<br></p>
        <p class="content content0010_6">
            故心物自蔽，身物自染。格心物者，復性初也；驅身物者，覺心源也；性心身者，一貫也，三者之不可離，猶植根本之不可分矣。性心居內曰自覺焉，身行著外曰覺人焉。故內聖外王之功，豈可缺一哉。<br>心物滋蔓，莫不自蔽己性焉。故聖人慎心物於隱微之間，心物未動也，雖未動而持之一慎，則心物終無矣！心物終無，則至性常皓，至性常皓，則即復性初也。<br>身物昭著，莫不自染己心焉。故賢人驅身物於昭著者，以其心物未慎於隱微也，心物弗慎於未動之間，貪嗔癡愛遂熾焉，而現於言行矣！此謂之身物昭著者也。故驅身物者，即曰覺心源也。心者易動，深恐始勤終懈，是病焉。則身物復昭著矣。如能始終覺心則亦漸趨於覺性矣！及其成功一也。此謂物不格不可以致其知。<br></p>
        <p class="content content0010_7">
            所謂誠其意在致其知者。故心物未發謂中和，良知性也。心物既發謂動機，紛乘意也。是以慎心物於隱微，遏意惡於動機，以復其良知，而臻於至理矣。<br>故格其心物以致其良知者，內聖功也。聖足而後，則意不誠而誠矣，心不正而正矣。雖序有四，實則二焉，以其心意儲諸一身，故亦列內聖之功矣！此謂知不致，不可以誠其意。<br>間嘗竊取程子之意以補之曰：<br>所謂致知在格物者，言欲致吾之知，在即物而窮其理也。蓋人心之靈莫不有知，而天下之物莫不有理。惟於理有未窮，故其知有不盡也。是以大學始教，必使學者即
            凡天下之物，莫不因其已知之理而益窮之，以求至乎其極。至於用力之久，而一旦豁然貫通焉，則眾物之表裡精粗無不到，而吾心之全體大用無不明矣。此謂物格， 此謂知之至也。</p>
        <h3>傳六章&nbsp;&nbsp;釋誠意</h3>
        <p class="content content0010_8">
            所謂「誠其意」者，毋自欺也，如惡惡臭，如好好色，此之謂自謙。故君子必慎其獨也。小人閒居為不善，無所不至；見君子而後厭然，揜其不善而著其善；人之視 己如見其肺肝然，則何益矣？此謂誠於中，行於外。故君子必慎其獨也。曾子曰：「十目所視，十手所指，其嚴乎！」富潤屋，德潤身，心廣體胖。故君子必誠其意。
        </p>
        <h3>傳七章&nbsp;&nbsp;釋正心修身</h3>
        <p class="content content0010_9">
            所謂「修身在正其心」者，身有所忿懥則不得其正，有所恐懼則不得其正，有所好樂而不得其正，有所憂患則不得其正。心不在焉，視而不見，聽而不聞，食而不知其味。此謂「修身在正其心」。
        </p>
        <h3>傳八章&nbsp;&nbsp;釋修身齊家</h3>
        <p class="content content0010_10">
            所謂「齊其家在修其身」者，人之其所親愛而辟焉，之其所賤惡而辟焉，之其所畏敬而辟焉，之其所哀矜而辟焉，之其所傲惰而辟焉。故好而知其惡，惡而知其美者，天下鮮矣。故諺有之曰：「人莫知其子之惡，莫知其苗之碩。」此謂身不修，不可以齊其家。
        </p>
        <h3>傳九章&nbsp;&nbsp;釋齊家治國</h3>
        <p class="content content0010_11">
            所謂「治國必先齊其家者」，其家不可教，而能教人者，無之。故君子不出家，而成教於國。孝者所以事君也，弟者所以事長也，慈者所以使眾也。康誥曰：「如保赤子。」心誠求之，雖不中，不遠矣。未有學養子，而後嫁者也。</p>
        <p class="content content0010_12">
            一家仁，一國興仁；一家讓，一國興讓；一人貪戾，一國作亂；其機如此。此謂一言僨事，一人定國。堯舜帥天下以仁，而民從之。桀紂帥天下以暴，而民從之。其 所令反其所好，而民不從。是故君子有諸己，而后求諸人；無諸己，而后非諸人。所藏乎身不恕，而能喻諸人者，未之有也。故治國在齊其家。<br>詩云：「桃之夭夭，其葉蓁蓁，之子于歸，宜其家人。」宜其家人，而后可以教國人。詩云：「宜兄宜弟。」宜兄宜弟，而后可以教國人。詩云：「其儀不忒，正是四國。」其為父子兄弟足法，而后民法之也。此謂治國在齊其家。</p>
        <h3>傳十章&nbsp;&nbsp;釋治國平天下</h3>
        <p class="content content0010_13">
            所謂平天下在治其國者。上老老，而民興孝；上長長，而民興弟；上恤孤，而民不倍。是以君子有絜矩之道也。所惡於上，毋以使下；所惡於下，毋以事上；所惡於 前，毋以先後；所惡於後，毋以從前；所惡於右，毋以交於左；所惡於左，毋以交於右，此之謂絜矩之道。詩云：「樂只君子，民之父母。」民之所好好之，民之所 惡惡之，此之謂民之父母。詩云：「節彼南山，維石巖巖；赫赫師尹，民具爾瞻。」有國者不可以不慎，辟，則為天下僇矣！</p>
        <p class="content content0010_14">
            詩云：「殷之未喪師，克配上帝；儀監于殷，峻命不易。」道得眾則得國，失眾則失國。是故君子先慎乎德：有德此有人，有人此有土，有土此有財，有財此有用。 德者本也，財者末也。外本內末，爭民施奪。是故財聚則民散，財散則民聚。是故言悖而出者，亦悖而入；貨悖而入者，亦悖而出。康誥曰：「惟命不于常。」道善 則得之，不善則失之矣。楚書曰：「楚國無以為寶，惟善以為寶。」舅犯曰：「亡人無以為寶，仁親以為寶。」</p>
        <p class="content content0010_15">
            秦誓曰：「若有一個臣，斷斷兮，無他技；其心休休焉，其如有容焉；人之有技，若己有之；人之彥聖，其心好之；其心好之；不啻若自其口出，實能容之，以能保 我子孫黎民，尚亦有利哉！人之有技，媢嫉以惡之；人之彥聖，而違之俾不通；實不能容，以不能保我子孫黎民，亦曰殆哉！」唯仁人，放流之，迸諸四夷，不與同 中國。此謂「唯仁人為能愛人，能惡人。」見賢而不能舉，舉而不能先，命也；見不善而不能退，退而不能遠，過也。好人之所惡，惡人之所好，是謂拂人之性，菑 必逮夫身。是故君子有大道，必忠信以得之，驕泰以失之。</p>
        <p class="content content0010_16">
            生財有大道；生之者眾，食之者寡；為之者疾，用之者舒，則財恆足矣！仁者以財發身，不仁者以身發財。未有上好仁，而下不好義者也；未有好義，其事不終者也；未有府庫財，非其財者也。<br>孟獻子曰：「蓄馬乘，不察於雞豚；伐冰之家，不蓄牛羊；百乘之家，不蓄聚斂之臣；與其有聚斂之臣，寧有盜臣。」此謂國不以利為利，以義為利也。長國家而務 財用者，必自小人矣；彼為善之，小人之使為國家，菑害並至，雖有善者，亦無如之何矣！此謂國不以利為利，以義為利也。</p>
        <h2>中庸</h2>
        <h3>朱子章句序</h3>
        <p class="content content0010_17">
            子程子曰：「不偏之謂中，不易之謂庸。中者天下之正道；庸者天下之定理。」此篇乃孔門傳授心法，子思恐其久而差也，故筆之於書，以授孟子。其書始言一理， 中散為萬事，末復合為一理。放之則彌六合，卷之則退藏於密，其味無窮，皆實學也。善讀者，玩索而有得焉，則終身用之，有不能盡者矣。</p>
        <h3>(一)天命之謂性</h3>
        <p class="content content0010_18">
            天命之謂性，率性之謂道，修道之謂教。道也者，不可須臾離也；可離，非道也。是故，君子戒慎乎其所不睹，恐懼乎其所不聞。莫見乎隱，莫顯乎微，故君子慎其獨也。喜怒哀樂之未發，謂之中；發而皆中節，謂之和。中也者，天下之大本也；和也者，天下之達道也。致中和，天地位焉，萬物育焉。</p>
        <h3>(二)君子中庸</h3>
        <p class="content content0010_19">
            仲尼曰：「君子中庸，小人反中庸。君子之中庸也，君子而時中；小人之反中庸也，小人而無忌憚也。」</p>
        <h3>(三)中庸其至矣乎</h3>
        <p class="content content0010_20">
            子曰：「中庸其至矣乎！民鮮能久矣。」</p>
        <h3>(四)道之不行</h3>
        <p class="content content0010_21">
            子曰：「道之不行也，我知之矣；知者過之，愚者不及也。道之不明也，我知之矣；賢者過之，不肖者不及也。人莫不飲食也，鮮能知味也。」</p>
        <h3>(五)道其不行</h3>
        <p class="content content0010_22">
            子曰：「道其不行矣夫！」</p>
        <h3>(六)舜其大知</h3>
        <p class="content content0010_23">
            子曰：「舜其大知也與！舜好問而好察邇言；隱惡而揚善；執其兩端，用其中於民；其斯以為舜乎！」
        </p>
        <h3>(七)人皆曰予知</h3>
        <p class="content content0010_24">
            子曰：「人皆曰：『予知』│驅而納諸罟，擭陷阱之中，而莫之知辟也。人皆曰：『予知』│擇乎中庸，而不能期月守也。」
        </p>
        <h3>(八)回之為人</h3>
        <p class="content content0010_25">
            子曰：「回之為人也，擇乎中庸；得一善，則拳拳服膺而弗失之矣。」</p>
        <h3>(九)天下國家可均</h3>
        <p class="content content0010_26">
            子曰：「天下國家可均也，爵祿可辭也，白刃可蹈也，│中庸不可能也！」</p>
        <h3>(十)子路問強</h3>
        <p class="content content0010_27">
            子路問「強」。子曰：「南方之強與？北方之強與？抑而強與？寬柔以教，不報無道；南方之強也，君子居之。袵金革，死而不厭；北方之強也，而強者居之。故君子和而不流，強哉矯！中立而不倚，強哉矯！國有道，不變塞焉，強哉矯！國無道，至死不變，強哉矯！」</p>
        <h3>(十一)素隱行怪</h3>
        <p class="content content0010_28">
            子曰：「素隱行怪，後世有述焉，吾弗為之矣。君子遵道而行，半塗而廢，吾弗能已矣。君子依乎中庸，遯世不見知而不悔，唯聖者能之。」
        </p>
        <h3>(十二)君子之道</h3>
        <p class="content content0010_29">
            君子之道，費而隱。夫婦之愚，可以與知焉；及其至也，雖聖人亦有所不知焉。夫婦之不肖，可以能行焉；及其至也，雖聖人亦有所不能焉。天地之大也，人猶有所 憾。故君子語大，天下莫能載焉；語小，天下莫能破焉。詩云：「鳶飛戾天，魚躍于淵。」言其上下察也。君子之道，造端乎夫婦，及其至也，察乎天地。
        </p>
        <h3>(十三)道不遠人</h3>
        <p class="content content0010_30">
            子曰：「道不遠人；人之為道而遠人，不可以為道。」詩云：「伐柯伐柯其則不遠；執柯以伐柯，睨而視之猶以為遠。」故君子以人治人，改而止。忠恕違道不遠； 施諸己而不願，亦勿施於人。「君子之道四，丘未能一焉；所求乎子，以事父未能也；所求乎臣，以事君未能也；所求乎弟，以事兄未能也；所求乎朋友，先施之未 能也。庸德之行，庸言之謹；有所不足，不敢不勉；有餘，不敢盡。言顧行，行顧言：君子胡不慥慥爾！」
        </p>
        <h3>(十四)君子素其位而行</h3>
        <p class="content content0010_31">
            君子素其位而行，不願乎其外。素富貴，行乎富貴；素貧賤，行乎貧賤；素夷狄，行乎夷狄；素患難，行乎患難。君子無入而不自得焉！<br> 在上位，不陵下；在下位，不援上。正己而不求於人，則無怨；上不怨天，下不尤人。故君子居易以俟命，小人行險以徼幸。子曰：「射有似乎君子，失諸正鵠，反求諸其身。」
        </p>
        <h3>(十五)君子之道</h3>
        <p class="content content0010_32">
            君子之道，辟如行遠必自邇；辟如登高必自卑。詩曰：「妻子好合，如鼓瑟琴；兄弟既翕，和樂且耽；宜爾室家，樂爾妻孥。」子曰：「父母其順矣乎！」
        </p>
        <h3>(十六)鬼神之為德</h3>
        <p class="content content0010_33">
            子曰：「鬼神之為德，其盛矣乎！視之而弗見，聽之而弗聞，體物而不可遺。使天下之人，齊明盛服，以承祭祀，洋洋乎如在其上，如在其左右。詩曰：『神之格思，不可度思，矧可射思！』夫微之顯，誠之不可揜，如此夫！」
        </p>
        <h3>(十七)舜其大孝</h3>
        <p class="content content0010_34">
            子曰：「舜其大孝也與！德為聖人，尊為天子，富有四海之內；宗廟饗之，子孫保之。故大德，必得其位，必得其祿，必得其名，必得其壽；故天之生物，必因其材 而篤焉；故栽者培之，傾者覆之。詩曰：『嘉樂君子，憲憲令德；宜民宜人，受祿于天；保佑命之，自天申之。』故大德者必受命。」
        </p>
        <h3>(十八)無憂者其惟文王</h3>
        <p class="content content0010_35">
            子曰：「無憂者，其惟文王乎！以王季為父，以武王為子；父作之，子述之。武王纘大王、王季、文王之緒，壹戎衣而有天下，身不失天下之顯名：尊為天子，富有 四海之內；宗廟饗之，子孫保之。武王末受命，周公成文、武之德，追王大王、王季，上祀先公以天子之禮。斯禮也，達乎諸侯、大夫及士、庶人。父為大夫，子為 士，葬以大夫，祭以士；父為士，子為大夫，葬以士，祭以大夫。期之喪，達乎大夫；三年之喪，達乎天子；父母之喪，無貴賤一也。」
        </p>
        <h3>(十九)武王周公其達孝</h3>
        <p class="content content0010_36">
            子曰：「武王、周公，其達孝矣乎！夫孝者，善繼人之志，善述人之事也。春秋，修其祖廟，陳其宗器，設其裳衣，薦其時食。<br>宗廟之禮，所以序昭穆也；序爵，所以辨貴賤也；序事，所以辨賢也；旅酬下為上，所以逮賤也；燕毛，所以序齒也。<br>踐其位，行其禮，奏其樂；敬其所尊，愛其所親；事死如事生，事亡如事存，孝之至也。<br>郊社之禮，所以事上帝也；宗廟之禮，所以祀乎其先也。明乎郊社之禮，禘嘗之義，治國其如示諸掌乎！」
        </p>
        <h3>(二十)哀公問政</h3>
        <p class="content content0010_37">
            哀公問政。子曰：「文、武之政，布在方策。其人存，則其政舉；其人亡，則其政息。人道敏政，地道敏樹。夫政也者，蒲盧也。故為政在人；取人以身，修身以 道，修道以仁。仁者，人也，親親為大；義者，宜也，尊賢為大。親親之殺，尊賢之等，禮所生也。故君子不可以不修身；思修身，不可以不事親；思事親，不可以 不知人；思知人，不可以不知天。」
        </p>
        <p class="content content0010_38">
            「天下之達道五，所以行之者三：曰君臣也、父子也、夫婦也、昆弟也、朋友之交也，五者，天下之達道也；知、仁、勇，三者，天下之達德也，所以行之者一也。 或生而知之，或學而知之，或困而知之，及其知之，一也。或安而行之，或利而行之，或勉強而行之，及其成功，一也。」
        </p>
        <p class="content content0010_39">
            子曰：「好學近乎知，力行近乎仁，知恥近乎勇。知斯三者，則知所以修身；知所以修身，則知所以治人；知所以治人，則知所以治天下國家矣。」<br>「凡為天下國家有九經：曰修身也，尊賢也，親親也，敬大臣也，體群臣也，子庶民也，來百工也，柔遠人也，懷諸侯也。修身，則道立；尊賢，則不惑；親親，則 諸父昆弟不怨；敬大臣，則不眩；體群臣，則士之報禮重；子庶民，則百姓勸；來百工，則財用足；柔遠人，則四方歸之；懷諸侯，則天下畏之。」
        </p>
        <p class="content content0010_40">「齊明盛服，非禮不動，所以修身也；去讒遠色，賤貨而貴德，所以勸賢也；尊其位，重其祿，同其好惡，所以勸親親也；官盛任使，所以勸大臣也；忠信重祿，所 以勸士也；時使薄斂，所以勸百姓也；日省月試，既稟稱事，所以勸百工也；送往迎來，嘉善而矜不能，所以柔遠人也；繼絕世，舉廢國，治亂持危，朝聘以時，厚 往而薄來，所以懷諸侯也。凡為天下國家有九經，所以行之者，一也。」</p>
        <p class="content content0010_41">「凡事豫則立，不豫則廢；言前定，則不跲；事前定，則不困；行前定，則不疚；道前定，則不窮。」<br>「在上位，不獲乎上，民不可得而治矣；獲乎上有道，不信乎朋友，不獲乎上矣；信乎朋友有道，不順乎親，不信乎朋友矣；順乎親有道，反諸身不誠，不順乎親矣；誠身有道，不明乎善，不誠乎身矣。」<br>「誠者，天之道也；誠之者，人之道也。誠者，不勉而中，不思而得，從容中道，聖人也；誠之者，擇善而固執之者也。」</p>
        <p class="content content0010_42">「博學之、審問之、慎思之、明辨之、篤行之。有弗學，學之弗能弗措也；有弗問，問之弗知弗措也；有弗思，思之弗得弗措也；有弗辨，辨之弗明弗措也；有弗行，行之弗篤弗措也。人一能之，己百之；人十能之，己千之。果能此道矣，雖愚必明，雖柔必強。」</p>
        <h3>(二一)自誠明</h3>
        <p class="content content0010_43">自誠明，謂之性；自明誠，謂之教。誠則明矣，明則誠矣。</p>
        <h3>(二二)唯天下至誠</h3>
        <p class="content content0010_44">唯天下至誠，為能盡其性；能盡其性，則能盡人之性；能盡人之性，則能盡物之性；能盡物之性，則可贊天地之化育；可以贊天地之化育，則可與天地參矣。</p>
        <h3>(二三)其次致曲</h3>
        <p class="content content0010_45">其次致曲，曲能有誠；誠則形，形則著，著則明，明則動，動則變，變則化；唯天下至誠能化。</p>
        <h3>(二四)至誠之道</h3>
        <p class="content content0010_46">至誠之道，可以前知。國家將興，必有禎祥；國家將亡，必有妖孽。見乎蓍龜，動乎四體。禍福將至，善，必先知之；不善，必先知之。故至誠如神。</p>
        <h3>(二五)誠者自成</h3>
        <p class="content content0010_47">誠者，自成也；而道，自道也。誠者，物之終始；不誠，無物。是故君子誠之為貴。誠者，非自誠己而已也，所以成物也。成己，仁也；成物，知也；性之德也，合外內之道也，故時措之宜也。</p>
        <h3>(二六)至誠無息</h3>
        <p class="content content0010_48">故至誠無息；不息則久，久則徵，徵則悠遠，悠遠則博厚，博厚則高明。博厚所以載物也，高明所以覆物也，悠久所以成物也。博厚配地，高明配天，悠久無疆。如此者，不見而章，不動而變，無為而成。</p>
        <p class="content content0010_49">天地之道，可一言而盡也：「其為物不貳，則其生物不測。」天地之道：博也，厚也，高也，明也，悠也，久也。今夫天，斯昭昭之多，及其無窮也，日月星辰繫 焉，萬物覆焉。今夫地，一撮土之多；及其廣厚，載華、嶽而不重，振河、海而不洩，萬物載焉。今夫山，一拳石之多，及其廣大，草木生之，禽獸居之，寶藏興 焉。今夫水，一勺之多，及其不測，黿、鼉、蛟、龍、魚、鱉生焉，貨財殖焉。</p>
        <p class="content content0010_50">詩云：「維天之命，於穆不已！」蓋曰天之所以為天也！「於乎不顯？文王之德之純！」蓋曰文王之所以為「文」也！純亦不已。</p>
        <h3>(二七)聖人之道</h3>
        <p class="content content0010_51">大哉聖人之道！洋洋乎，發育萬物，峻極于天。優優大哉！禮儀三百，威儀三千，待其人而後行。故曰：「茍無至德，至道不凝焉。」故君子尊德行而道問學，致廣 大而盡精微，極高明而道中庸，溫故而知新，敦厚以崇禮。是故居上不驕，為下不倍。國有道，其言足以興；國無道，其默足以容。詩曰：「既明且哲，以保其 身。」其此之謂與！</p>
        <h3>(二八)愚而好自用</h3>
        <p class="content content0010_52">子曰：「愚而好自用；賤而好自專；生乎今之世，反古之道；如此者，烖及其身者也。」<br>非天子，不議禮，不制度，不考文。今天下，車同軌，書同文，行同倫。雖有其位，茍無其德，不敢作禮樂焉；雖有其德，茍無其位，亦不敢作禮樂焉。</p>
        <p class="content content0010_53">子曰：「吾說夏禮，杞不足徵也；吾學殷禮，有宋存焉；吾學周禮，今用之，吾從周。」</p>
        <h3>(二九)王天下有三重</h3>
        <p class="content content0010_54">王天下有三重焉，其寡過矣乎！上焉者，雖善無徵；無徵不信；不信民弗從。下焉者，雖善不尊；不尊不信；不信民弗從。故君子之道，本諸身，徵諸庶民，考諸三 王而不繆，建諸天地而不悖，質諸鬼神而無疑，百世以俟聖人而不惑。質諸鬼神而無疑，知天也，百世以俟聖人而不惑，知人也。是故君子動而世為天下道，行而世 為天下法，言而世為天下則；遠之則有望，近之則不厭。詩曰：「在彼無惡，在此無射；庶幾夙夜，以永終譽。」君子未有不如此，而蚤有譽於天下者也。</p>
        <h3>(三十)仲尼祖述堯舜</h3>
        <p class="content content0010_55">仲尼祖述堯舜，憲章文武；上律天時，下襲水土。辟如天地之無不持載，無不覆幬；辟如四時之錯行，如日月之代明。萬物並育而不相害，道並行而不相悖。小德川流，大德敦化，此天地之所以為大也。</p>
        <h3>(三一)唯天下至聖</h3>
        <p class="content content0010_56">唯天下至聖，為能聰明睿知，足以有臨也；寬裕溫柔，足以有容也；發強剛毅，足以有執也；齊莊中正，足以有敬也；文理密察，足以有別也。溥博淵泉，而時出 之；溥博如天，淵泉如淵。見而民莫不敬，言而民莫不信，行而民莫不說。是以聲名洋溢乎中國，施及蠻貊；舟車所至，人力所通，天之所覆，地之所載，日月所 照，霜露所隊，凡有血氣者，莫不尊親，故曰配天。</p>
        <h3>(三二)唯天下至誠</h3>
        <p class="content content0010_57">唯天下至誠，為能經綸天下之大經，立天下之大本，知天地之化育。夫焉有所倚？肫肫其仁，淵淵其淵，浩浩其天。茍不固聰明聖知達天德者，其孰能知之？</p>
        <h3>(三三)詩曰衣錦尚絅</h3>
        <p class="content content0010_58">詩曰：「衣錦尚絅，」惡其文之著也。故君子之道，闇然而日章，小人之道，的然而日亡。君子之道，淡而不厭，簡而文，溫而理；知遠之近，知風之自，知微之顯，可與入德矣。<br>詩云：「潛雖伏矣，亦孔之昭。」故君子內省不疚，無惡於志。君子之所不可及者，其唯人之所不見乎！</p>
        <p class="content content0010_59">詩云：「相在爾室，尚不愧于屋漏。」故君子不動而敬，不言而信。<br>詩曰：「奏假無言，時靡有爭。」是故君子不賞而民勸，不怒而民威於鈇鉞。<br>詩曰：「不顯惟德，百辟其刑之。」是故君子篤恭而天下平。<br>詩云：「予懷明德，不大聲以色。」子曰：「聲色之於以化民，末也。」詩曰：「德輶如毛。」毛猶有倫。「上天之載，無聲無臭。」至矣。</p>
        <a id="home" href="index.html">回首頁</a>
    </div>
</body>

</html>